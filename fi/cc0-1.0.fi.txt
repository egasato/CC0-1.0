                           CC0 1.0 YLEISMAAILMALLINEN

    CREATIVE COMMONS CORPORATION EI OLE ASIANAJO- TAI LAKIASIAINTOIMISTO,
    EIKÄ SE TARJOA OIKEUDELLISIA PALVELUITA.  TÄMÄN ASIAKIRJAN LEVITYS EI LUO
    TOIMEKSIANTO- TAI ASIAKASSUHDETTA.  CREATIVE COMMONS TARJOAA TÄMÄN
    TIEDON "SELLAISENA KUIN SE ON".  CREATIVE COMMONS EI ANNA TAKUITA TÄMÄN
    ASIAKIRJAN KÄYTTÖÖN LIITTYEN TAIKKA LIITTYEN INFORMAATIOON TAI TEOKSIIN,
    JOITA TÄMÄN ASIAKIRJAN MUKAISESTI TARJOTAAN.  CREATIVE COMMONS EI VASTAA
    VAHINGOISTA, JOTKA AIHEUTUVAT TÄMÄN ASIAKIRJAN TAI TÄMÄN ASIAKIRJAN
    MUKAISESTI TARJOTTUJEN TEOSTEN TAI INFORMAATION KÄYTÖSTÄ.

                              Tarkoituksen Ilmaus

  Useimmissa maailman oikeusjärjestelmissä myönnetään luovan työn itsenäisen ja
omaperäisen tuloksen ja/tai tietokannan (kukin ”Teos”) tekijälle tai tältä
oikeutensa johtaneille oikeudenhaltijoille (yhdessä ja erikseen
”oikeudenhaltija”) automaattisesti yksinomainen Tekijänoikeus ja yksinomaisia
Läheisiä Oikeuksia (määritelty jäljempänä).

  Jotkut oikeudenhaltijat haluavat pysyvästi luopua tällaisista Teokseen
kohdistuvista oikeuksista tarkoituksenaan kartuttaa luovien, kulttuurillisten ja
tieteellisten teosten muodostamia yhteisiä resursseja (”Yhteisresurssit”), joita
suuri yleisö voi luotettavasti ja ilman oikeuden loukkaamista koskevien
väitteiden pelkoa kehittää, muokata ja sisällyttää muihin teoksiin sekä käyttää
uudelleen ja levittää edelleen niin vapaasti kuin mahdollista missä tahansa
muodossa ja mitä tahansa tarkoitusta varten, sisältäen myös kaupalliset
tarkoitukset.  Tällaiset oikeudenhaltijat saattavat kartuttaa Yhteisresursseja
edistääkseen vapaan kulttuurin ihannetta sekä uusien luovien, kulttuurin ja
tieteen piiriin kuuluvien teosten tuottamista taikka saadakseen mainetta tai
saattaakseen Teoksensa laajempaan levitykseen osin muiden siihen kohdistuvan
käytön ja työn kautta.

  Näistä ja/tai muista tarkoituksista ja vaikuttimista johtuen, ilman
minkäänlaisia odotuksia enemmästä korvauksesta tai hyvityksestä, CC0:n Teokseen
liittävä henkilö (”Vahvistaja”), sikäli ja siinä määrin kuin hän on Teoksen
Tekijänoikeuden ja Läheisten Oikeuksien haltija, päättää vapaaehtoisesti
soveltaa Teokseen CC0:a ja julkisesti levittää Teosta CC0:n mukaisesti
tietoisena sekä omasta Tekijänoikeudestaan ja omista Läheisistä Oikeuksistaan
Teokseen että CC0:n merkityksestä ja sillä tavoitelluista oikeusvaikutuksista
tällaisiin oikeuksiin.

  1. Tekijänoikeus ja Läheiset Oikeudet.

  CC0:n mukaisesti yleisön saataviin saatettuun Teokseen saattaa kohdistua
tekijänoikeuksia, lähioikeuksia ja läheisiä oikeuksia (”Tekijänoikeus ja
Läheiset Oikeudet”).  Tekijänoikeuteen ja Läheisiin Oikeuksiin kuuluvat mm.
seuraavat:

    i)   Oikeus valmistaa kappaleita Teoksesta ja oikeudet muunnella, levittää,
         esittää ja näyttää Teosta sekä välittää ja kääntää Teos.

    ii)  Alkuperäisten tekijöiden ja/tai esittäjien moraaliset oikeudet.

    iii) Teoksessa esitettyyn henkilön kuvaan tai henkilön tunnistettavaan osaan
         liittyvät yksityisyyden suojaa koskevat oikeudet ja henkilön oikeudet
         määrätä kuvansa tai henkilönsä tunnistettavan osan kaupallisesta
         käytöstä (privacy and publicity rights).

    iv)  Oikeudet, jotka antavat suojaa Teokseen liittyvää vilpillistä kilpailua
         (unfair competition) vastaan, alla kappaleessa 4(a) mainituin
         rajoituksin.

    v)   Teokseen sisältyvän informaation kopiointia, levitystä, käyttöä ja
         uudelleenkäyttöä suojaavat oikeudet.

    vi)  Tietokantaoikeudet (kuten sellaiset, joista on säädetty Euroopan
         parlamentin ja neuvoston 11.3.1996 antamassa direktiivissä 96/9/EY
         tietokantojen oikeudellisesta suojasta, mukaan lukien sen muutokset ja
         sen sijaan tulleet säännökset, sekä kyseisen direktiivin nojalla
         kansallisesti täytäntöön pannuissa laeissa).

    vii) Maailmanlaajuisesti muut samankaltaiset, vastaavat tai vastaavanlaiset
         oikeudet, jotka perustuvat sovellettavaan lakiin taikka kansainväliseen
         sopimukseen tai sellaisen johdosta säädettyyn kansalliseen säädökseen.

  2. Oikeuksista luopuminen.

  Soveltuvan lainsäädännön sallimassa enimmäislaajuudessa lakia vastoin
toimimatta Vahvistaja täten nimenomaisesti, täysin, pysyvästi,
peruuttamattomasti ja ehdoitta hylkää ja luopuu kaikin osin Tekijänoikeudestaan
ja Läheisistä Oikeuksistaan Teokseen sekä näihin oikeuksiin liittyvistä
vaateista ja perusteista, olivatpa ne nyt tunnettuja tai tuntemattomia
(sisältäen olemassa olevat ja tulevat vaateet ja perusteet), siten, että tämä
luopuminen (i) käsittää kaikki maantieteelliset alueet maailmanlaajuisesti, (ii)
on kestoltaan lain tai kansainvälisten sopimusten salliman enimmäisajan pituinen
(ottaen huomioon tulevat enimmäisajan pidennykset), (iii) käsittää minkä tahansa
nykyisen tai tulevan välineen sekä minkä tahansa kappaleiden määrän, (iv)
mahdollistaa käytön missä tahansa tarkoituksessa sisältäen myös kaupallisen
käytön sekä käytön mainos- ja myynninedistämistarkoituksissa (”Luopuminen”).
Vahvistaja luopuu oikeuksistaan edellä mainitulla tavalla Teoksen käyttäjien ja
hyödyntäjien hyväksi ja perillistensä ja seuraajiensa vahingoksi siinä vakaassa
tarkoituksessa, että Luopumista ei kumota, peruuteta, pureta tai päätetä ja
ettei muillakaan oikeudellisilla tai mihinkään oikeusteoriaan perustuvilla
toimilla häiritä Teoksen käyttöä ja hyödyntämistä Vahvistajan nimenomaisessa
Tarkoituksen Ilmauksessa kuvatulla tavalla.

  3. Täydentävä julkinen lisenssi.

  Mikäli Luopuminen katsotaan sovellettavan lainsäädännön mukaan joiltain osin
oikeudellisesti pätemättömäksi tai tehottomaksi, sovellettakoon Luopumista
enimmäislaajuudessaan ottaen huomioon Vahvistajan nimenomainen Tarkoituksen
Ilmaus.  Lisäksi siltä osin kuin Luopuminen katsotaan pätemättömäksi tai
tehottomaksi, Vahvistaja antaa jokaiselle, johon tämä vaikuttaa, rojaltivapaan,
peruuttamattoman ja rajoittamattoman lisenssin koskien Vahvistajan
Tekijänoikeutta ja Läheisiä Oikeuksia Teokseen, ilman siirto-, alilisensointi-
tai yksinoikeutta, siten, että lisenssi (i) käsittää kaikki maantieteelliset
alueet maailmanlaajuisesti, (ii) on kestoltaan lain tai kansainvälisten
sopimusten salliman enimmäisajan pituinen (ottaen huomioon tulevat enimmäisajan
pidennykset), (iii) käsittää minkä tahansa nykyisen tai tulevan välineen sekä
minkä tahansa kappaleiden määrän, (iv) annetaan mihin tahansa tarkoitukseen
sisältäen myös kaupallisen käytön sekä käytön mainos- ja
myynninedistämistarkoituksissa (”Lisenssi”).  Lisenssin katsotaan olevan
voimassa siitä päivästä lukien, jolloin Vahvistaja sovelsi Teokseen CC0:aa.
Mikäli Lisenssi katsotaan sovellettavan lainsäädännön mukaan joiltain osin
oikeudellisesti mitättömäksi tai tehottomaksi, tällainen osittainen mitättömyys
tai tehottomuus ei mitätöi Lisenssiä muilta osin ja Vahvistaja vakuuttaa, ettei
hän tule vastoin nimenomaista Tarkoituksen Ilmaustaan (i) vetoamaan
Tekijänoikeuteensa ja Läheisiin Oikeuksiinsa, siltä osin kuin sellaisia yhä
kohdistuu Teokseen, taikka (ii) esittämään mitään tähän liittyviä vaatimuksia
tai väitteitä Teosta koskien.

  4. Rajoitukset ja vastuuvapauslauseke.

    a) Tällä asiakirjalla Vahvistaja ei luovu, hylkää, lisensoi tai muutoinkaan
       määrää tavaramerkki- tai patenttioikeuksistaan.

    b) Vahvistaja tarjoaa Teoksen sellaisena kuin se on, ilman minkäänlaista
       nimenomaista, oletettua, lainmukaista tai muunkaltaista takuuta tai
       takuuehtoa Teokseen liittyen, mukaan lukien lain sallimassa
       enimmäislaajuudessa esimerkiksi vakuutukset, jotka koskevat
       omistusoikeutta, myyntikelpoisuutta, tiettyyn tarkoitukseen sopivuutta,
       oikeuksien loukkaamattomuutta, virheettömyyttä (piilevät tai muut viat),
       tarkkuutta taikka todettavissa olevia tai todettavissa olemattomia
       virheitä.

    c) Vahvistaja ei ota vastuuta Teokseen tai sen käyttöön mahdollisesti
       soveltuvien, muiden tahojen oikeuksien selvittämisestä, sisältäen mm.
       minkä tahansa tahon Tekijänoikeuden ja Läheiset Oikeudet Teokseen.
       Lisäksi Vahvistaja ei ota vastuuta minkäänlaisten Teoksen käyttöön
       tarvittavien suostumusten, lupien tai muiden oikeuksien hankkimisesta.

    d) Vahvistaja ymmärtää ja myöntää, ettei Creative Commons ole tämän
       asiakirjan osapuoli, eikä sillä ole mitään tehtäviä tai velvollisuuksia
       CC0:aan tai Teoksen käyttöön liittyen.
